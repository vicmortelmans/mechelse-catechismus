<!DOCTYPE html>
<html xmlns="http://www.w3.org/1999/xhtml" lang="nl" xml:lang="nl">
<head>
  <meta charset="utf-8" />
  <meta name="viewport" content="width=device-width, initial-scale=1.0, user-scalable=yes" />
  <title>Van het Derde, Vierde en Vijfde Gebod van de H. Kerk</title>
  <style>
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
  <link rel="stylesheet" href="resources/tufte.css" />
  <link rel="stylesheet" href="resources/mc.css" />
  <!--[if lt IE 9]>
    <script src="//cdnjs.cloudflare.com/ajax/libs/html5shiv/3.7.3/html5shiv-printshiv.min.js"></script>
  <![endif]-->
  <!-- Global site tag (gtag.js) - Google Analytics -->
  <script async src="https://www.googletagmanager.com/gtag/js?id=G-9K3ZPTT2NZ"></script>
    <script>
        window.dataLayer = window.dataLayer || [];
    function gtag(){dataLayer.push(arguments);}
    gtag('js', new Date());
    gtag('config', 'G-9K3ZPTT2NZ');
  </script>
</head>
<body>
  <header>
    <p class="bottom-line-1"><a href="tafel.html">INHOUDSTAFEL</a> – <a href="verantwoording.html">VERANTWOORDING</a></p>
  </header>
  <article>
    <section>
      <p class="top-line-1">BEKNOPTE VERKLARING</p>
      <p class="top-line-2">van de</p>
      <p class="top-line-3">MECHELSE CATECHISMUS</p>
      <p class="top-line-4">ten gebruike van het middelbaar onderwijs</p>
            <p class="part">DERDE DEEL</p>
      <p class="part">–</p>
                  <h1 class="title">ACHT EN TWINTIGSTE LES</h1>
                  <p class="subtitle">Van het Derde, Vierde en Vijfde
Gebod van de H. Kerk</p>
            <table>
            <tr>
            <td rowspan="4">
            <strong>Geen geboden vastendagen zult gij breken</strong>
            </td>
            <td rowspan="4" class="accolade">
            </td>
            <td>
            Bepaling van het vasten
            </td>
            <td>
            <em><a href="#wat-is-vasten">Wat is vasten?</a></em>
            </td>
            </tr>
            <tr>
            <td>
            Wie de vastendagen moeten onderhouden
            </td>
            <td>
            <em><a href="#wie-zijn-schuldig-te-vasten">Wie zijn schuldig
            te vasten?</a></em>
            </td>
            </tr>
            <tr>
            <td>
            Geboden vastendagen
            </td>
            <td>
            <em><a href="#wanneer-moet-men-vasten">Wanneer moet men
            vasten?</a></em>
            </td>
            </tr>
            <tr>
            <td>
            Profijt van het vasten
            </td>
            <td>
            <em><a href="#wat-profijt-doen-wij-met-vasten">Wat profijt
            doen wij met vasten?</a></em>
            </td>
            </tr>
            <tr>
            <td rowspan="2">
            <strong>Gij zult uw priester ten minste eenmaal per jaar uw
            biecht spreken</strong>
            </td>
            <td rowspan="2" class="accolade">
            </td>
            <td>
            Uw priester
            </td>
            <td>
            <em><a href="#aan-wie-zijn-wij-schuldig-te-biechten">Aan wie
            zijn wij schuldig te biechten?</a></em>
            </td>
            </tr>
            <tr>
            <td>
            Eenmaal per jaar
            </td>
            <td>
            <em><a href="#hoe-dikwijls-moet-men-biechten">Hoe dikwijls
            moet men biechten?</a></em>
            </td>
            </tr>
            <tr>
            <td rowspan="3">
            <strong>En nutten omtrent Pasen het lichaam des
            Heren</strong>
            </td>
            <td rowspan="3" class="accolade">
            </td>
            <td>
            Omtrent Pasen
            </td>
            <td>
            <em><a
            href="#wanneer-moet-men-het-lichaam-des-heren-nutten">Wanneer
            moet men het lichaam des Heren nutten?</a></em>
            </td>
            </tr>
            <tr>
            <td>
            Het lichaam des Heren
            </td>
            <td>
            <em><a href="#wat-is-er-van-node-om-wel-te-communiceren">Wat
            is er van node om wel te communiceren?</a></em>
            </td>
            </tr>
            <tr>
            <td>
            Wie door dit Gebod verplicht zijn
            </td>
            <td>
            <em><a
            href="#in-wat-ouderdom-is-men-schuldig-het-heilig-sacrament-te-ontvangen">In
            wat ouderdom is men schuldig het Heilig Sacrament te
            ontvangen?</a></em>
            </td>
            </tr>
            </table>
            <h1 id="wat-is-vasten">Wat is vasten?</h1>
            <h2
            id="vasten-is-zich-wachten-van-enige-verboden-spijs-en-maar-ééns-daags-een-maaltijd-nemen">Vasten
            is zich wachten van enige verboden spijs, en maar ééns daags
            een maaltijd nemen</h2>
            <p><span class="marginnote"> <img src="resources/2800a.jpg">
            <em>Het derde gebod van de kerk spreekt over de kerkelijke
            boetewet. Hij bevat 1ᵉ de wet van vlees derven, 2ᵉ de
            vastenwet, 3ᵉ wij mogen daaraan toevoegen volgens de geest
            van die wet, de wet van versterving.<br/>Wie? begin zeven
            jaar tot †. Wat? hetgeen komt van de dieren (uitgezonderd
            waterdieren). Oxo is vlees. Wanneer? dagen door de kerk
            bepaald.<br/>II. Wie? 21 – 60. Wat? eensdaags volle goesting
            eten. Toegelaten ’s morgens een weinig, bv. 2 boterhammen,
            ’s avonds een collatie. Wanneer? Vasten, quatertemperdagen,
            vigiliedagen, Goede Zaterdag: er is een positieve wet die
            zegt tot ’s middags geen vlees – nooit vasten.</em>
            <img src="resources/2800b.jpg"> <em>Dranken breekt het
            vasten niet, dan alleen wanneer het waarlijk veel voedsel
            bevat (bier niet).</em> </span> A. <strong>Vasten</strong>
            bestaat dus in deze <em>twee</em> dingen:</p>
            <p>1° <strong>Zich wachten van enige verboden
            spijs:</strong> de spijzen, op de vastendagen (doch niet op
            alle) verboden, zijn:</p>
            <ol type="a">
            <li><em>vlees</em> en al hetgeen van vlees voorkomt, zoals
            <em>vleessop</em> en <em>vet;</em> b) <em>eieren,</em> en c)
            <em>zuivel,</em> d.i. <em>melk</em> en al hetgeen van melk
            voortkomt, zoals <em>boter</em> en <em>kaas.</em></li>
            </ol>
            <p><em>Volgens de algemene wetten van de H. Kerk</em> moet
            men geheel de Veertigdaagse Vasten, zelfs des Zondags,
            hoewel men dan meermaals een maaltijd mag nemen, vlees,
            eieren en zuivel derven; maar de bisschoppen kunnen, door de
            macht hun van de Paus vergund, daarin dispenseren. In ieder
            bisdom worden jaarlijks de dispensatiën, die Zijne
            Hoogwaardigheid de Bisschop geeft, in de Vastenbul
            bepaald.</p>
            <p>Op de vastendagen buiten de Veertigdaagse Vasten, moet
            men zich, volgens de algemene wetten van de H Kerk,
            onthouden noch van zuivel noch van eieren, maar uitsluitend
            van vlees.</p>
            <p>2° <strong>En maar ééns daags een maaltijd
            nemen:</strong> maar ééns daags eten; doch boven deze één
            maaltijd, die voorzeker een volledige mag zijn, mogen wij
            nog, naar de algemene bestaande gewoonte, ’s morgens een
            stukje brood en ’s avonds een geringe versterking
            (<em>collatie</em> genoemd) nemen. — Deze collatie mag geen
            tweede maaltijd uitmaken, maar wij mogen er die hoeveelheid
            spijs bij gebruiken, welke, ingezien de duur van de vasten,
            onze meerdere of mindere krachten en onze werkzaamheden,
            vereist is om ons het vasten mogelijk te maken, en te
            beletten dat wij er in onze gezondheid door gehinderd
            worden, In de collatie mag men in ’t bisdom van Gent geen
            eieren gebruiken.</p>
            <p>Die onthouding van enige spijzen en maaltijden is door de
            H. Kerk bevolen, opdat wij daardoor boetvaardigheid zouden
            doen, onze driften beteugelen, en de heiligheid bekomen.</p>
            <h1 id="wie-zijn-schuldig-te-vasten">Wie zijn schuldig te
            vasten?</h1>
            <h2
            id="al-degenen-die-tot-hun-jaren-gekomen-zijn-en-door-ziekte-weekheid-of-zwaren-arbeid-niet-verontschuldigd-zijn">Al
            degenen die tot hun jaren gekomen zijn, en door ziekte,
            weekheid of zwaren arbeid niet verontschuldigd zijn</h2>
            <p>A. <em>Twee</em> voorwaarden zijn vereist om te moeten
            vasten:</p>
            <p>1° <strong>Tot de jaren gekomen zijn:</strong> wat het
            derven van verbodene spijzen betreft, daartoe is men
            gehouden, zoohaast men tot de jaren van verstand komt,
            hetwelk gewoonlijk geschiedt omtrent de ouderdom van zeven
            jaren. — Wat echter het onthouden aangaat van meer dan ééns
            daags een maaltijd te nemen, daartoe is men verplicht, na de
            volle ouderdom van 21 jaren bereikt te hebben.</p>
            <p>De reden van dit verschil is, dat de laatste
            verplichting, vroeger opgelegd, de ontwikkeling van het
            lichaam zou kunnen beletten.</p>
            <p>2° <strong>En door ziekte, weekheid of zware arbeid niet
            verontschuldigd zijn:</strong> door <em>ziekte</em> zijn
            verontschuldigd degenen die wezenlijk ziek zijn, of ten
            minste in gevaar zijn van ziek te worden; door
            <em>weekheid,</em> al de slappe of zwakke mensen, zoals
            ouderlingen, degenen die maar uit hun ziekte zijn opgestaan
            en allengskens hun krachten moeten herstellen, enz. — onder
            de week mogen ook de armen en noodwendigen gerekend worden,
            die honger lijden en maar te eten hehben wat zij ontvangen;
            — door <em>zwaren arbeid</em> zijn verontschuldigd al
            degenen, die een arbeid te verrichten hebben, waartoe zij
            met te vasten, niet bekwaam zouden zijn, b.v. de
            landbouwers, de timmerlieden, de bakkers, de
            ziekenoppassers, enz.</p>
            <p>Men bemerke wel, dat deze redenen niet altijd van beide
            de delen van het vasten verontschuldigen: de ziekte en de
            weekheid verontschuldigen dikwijls van beide delen; maar de
            zware arbeid verontschuldigt gewoonlijk alleen van het
            tweede deel, namelijk, van maar ééns daags een maaltijd te
            nemen.</p>
            <p>Als men, om niet te vasten, een reden heeft die wel
            gegrond, doch onvoldoende is om door zich zelve van het
            onderhouden van het Gebod te ontslaan, en men er nochtans
            begeert van ontslagen te zijn, dan moet men dispensatie
            vragen aan zijn pastoor of aan een daartoe gemachtigden
            biechtvader. — Men neme in acht, dat de dispensatie, om meer
            dan ééns daags te eten, die andere niet medebrengt, om
            verbodene spijsen tegebruiken. Deze moetafzonderlijk
            gevraagd worden.</p>
            <h1 id="wanneer-moet-men-vasten">Wanneer moet men
            vasten?</h1>
            <h2
            id="op-al-de-dagen-die-de-h.-kerk-ons-voorhoudt-als-zijn-de-veertig-dagen-vóór-pasen-de-quatertemperdagen-en-zekere-vigiliedagen-door-het-jaar">Op
            al de dagen die de H. Kerk ons voorhoudt, als zijn de
            veertig dagen vóór Pasen, de quatertemperdagen, en zekere
            vigiliedagen door het jaar</h2>
            <p><span class="marginnote"> <img src="resources/2803a.jpg">
            <em>Vele lieden denken niet te moeten vasten omdat zij een
            verkeerde opvatting hebben van dit gebod, inderdaad als men
            voor de collatie zoveel zou nemen dat men zijn plichten van
            staat niet kan vervullen, dan zou men toch verkeerd doen met
            te besluiten ‘ik kan niet vasten’, men mag voor de collatie
            wat meer nemen, zodanig dat men zijn ambtsplichten kan
            vervullen en toch blijft vasten.<br/>Bemerk dat de kerk
            strenger is op het vleesderven dan op het vasten.<br/>Eten
            buitenhuis, mag vlees eten ’s vrijdags, op Goede Vrijdag
            nooit.</em> </span> A. De algemene regel is, dat men moet
            vasten <strong>op al de dagen die de H. Kerk ons
            voorhoudt,</strong> aangezien het Gebod wegens het vasten
            van de H. Kerk voortkomt. De bijzonderste van die dagen
            zijn: 1° <strong>de veertig dagen vóór Pasen,</strong> 2°
            <strong>de quatertemperdagen,</strong> en 3° <strong>zekere
            vigiliedagen door het jaar.</strong></p>
            <p><em>De veertig dagen vóór Pasen;</em> al de dagen (de
            Zondagen opzichtelijk het ééns daags een maaltijd te nemen
            uitgezonderd) van Aswoensdag tot aan Pasen. Deze Vasten
            schijnt van de Apostelen ingebracht te zijn, en is gesteld
            vóór Pasen, omdat deze Feestdag de grootste is van geheel
            het jaar (<a
            href="les-09.html#wanneer-is-christus-verrezen">9ᵉ les, 4ᵉ
            vr.</a>).</p>
            <p><em>De quatertemperdagen,</em> (letterlijk, de dagen van
            de vier tijden) zijn de Woensdag, Vrijdag en Zaterdag van
            een week uit ieder van onze vier jaargetijden: van de
            Winter, de Lente, de Zomer en de Herfst. Zij schijnen ook
            van de Apostelen voort te komen, en zijn ingesteld, om God
            voor de ontvangene weldaden te bedanken, om de bedrevene
            zonden uit te boeten, en het nieuw jaargetijde aan God toe
            te wijden, alsmede om van God goede en heilige priesters te
            bekomen; want de HH. Orden worden in die weken
            toegediend.</p>
            <p><em>De vigiliedagen,</em> zijn de dagen die een plechtig
            feest voorafgaan, en zij worden vigilien (letterlijk,
            nachtwakingen) genoemd, omdat de gelovigen eertijds de helen
            nacht vóór de Feestdag in gebeden en lofzangen overbrachten.
            — In ons land zijn er maar vijf vigiliedagen waarop wij
            moeten vasten: namelijk de vigiliedagen van Pinksteren, van
            de plechtigheid van de HH. Apostelen Petrus en Paulus, van
            O. L. V. Hemelvaart, van Allerheiligen en van Kerstmis. Als
            de vigilie op een Zondag valt, dan wordt zij op de
            voorgaanden Zaterdag verplaatst. — De vigiliedagen zijn een
            bereiding tot de Feestdag.</p>
            <p>Buiten deze vastendagen bestaat nog de H. Marcusdag en de
            drie Kruisdagen; doch in ons land moest men op die dagen
            niets anders dan vlees derven, en daarin zelfs wordt
            jaarlijks door Zijne Hoogw. de Bisschop gedispenseerd.</p>
            <p>Verders gebiedt de H. Kerk ons nog, wekelijks twee dagen
            vlees te derven: namelijk, de Vrijdag ter herinnering van
            Christus’ dood, en de Zaterdag ter ere van de H. Maagd
            Maria. Nochtans in het gebod van des Zaterdags vlees te
            derven, wordt nu ook jaarlijks door Zijne Hoogw. de Bisschop
            aan al de gelovigen van het Bisdom dispensatie gegeven.</p>
            <h1 id="wat-profijt-doen-wij-met-vasten">Wat profijt doen
            wij met vasten?</h1>
            <h2
            id="wij-bedwingen-onze-kwade-lusten-verzoenen-de-goddelijke-gramschap-en-voldoen-voor-onze-zonden">Wij
            bedwingen onze kwade lusten, verzoenen de goddelijke
            gramschap, en voldoen voor onze zonden</h2>
            <p><span class="marginnote"> <img src="resources/2804a.jpg">
            <em>Zie prefatie van de vasten. Het kwaad bedwingen, de
            geest verheffen, de ziel versterken, het eeuwig
            geluk.<br/>Wie niet behoeft te vasten moet dispensatie. 1ᵉ
            doen wat hem de dispensatie oplegt (nog vlees derven). Hij
            is absoluut niet ontslagen van de versterving: inwendige
            (moeilijkste), uitwendige (ook nuttig) uit liefde tot
            God.</em> </span> A. Wij trekken uit het vasten een
            <em>driedubbel</em> profijt:</p>
            <p>1° <strong>Wij bedwingen onze kwade lusten:</strong> wij
            beteugelen onze kwade neigingen, eerst en vooral, onze
            ongeregelde lichamelijke neigingen tot het eten en drinken
            en tot de onkuisheid; ook nog al de andere die in de geest
            hun zetel hebben, zoals de hoogmoedigheid, de
            ongehoorzaamheid, enz.; want door het vasten werken wij
            rechtstreeks onze slechte driften tegen.</p>
            <p>2° <strong>Wij verzoenen de goddelijke
            gramschap:</strong> wij keren de wrekenden arm Gods van ons
            af, en bewegen zijn barmhartigheid, om ons vergiffenis te
            schenken, aangezien wij, door het vasten, ons zelf voor onze
            zonden straffen.</p>
            <p>3° <strong>Wij voldoen voor onze zonden:</strong> wij
            boeten, door het vasten, die tijdelijke pijnen uit, welke
            wij, na de vergiffenis van onze zonden bekomen te hebben,
            nog schuldig blijven of hier op aarde of in het vagevuur te
            lijden; want het vasten is een ware straf en uitboeting.</p>
            <p>David, Tobias, Judith, Esther, Daniël, het joodse volk,
            de Ninivieten en de Machabeërs hebben, door het vasten,
            vergiffenis van de zonde en andere grote weldaden bekomen;
            Christus heeft zich tot zijn prediking door een
            veertigdaagse vasten bereid; de Apostelen hebben gevast
            vooraleer zij hun gewichtigste bedieningen ondernamen.</p>
            <h1 id="aan-wie-zijn-wij-schuldig-te-biechten">Aan wie zijn
            wij schuldig te biechten?</h1>
            <h2
            id="aan-onze-pastoor-of-aan-iemand-die-van-hem-of-van-de-bisschop-of-de-paus-van-rome-daartoe-macht-ontvangen-heeft">Aan
            onze pastoor, of aan iemand, die van hem of van de bisschop
            of de Paus van Rome daartoe macht ontvangen heeft</h2>
            <p><span class="marginnote"> <img src="resources/2805a.jpg">
            <em>Priesters: macht tot biecht horen, wijding, geldig
            gebruik ervan. a) doodsgevaar – priester, b) gewoon geval –
            door jurisdictie van hun ambt, door gedelegeerde
            jurisdictie.<br/>Keuze van een biechtvader: 1ᵉ het grote
            voordeel voor de zieleleider en vruchtbare biecht van een
            gewoon biechtvader, 2ᵉ de absolute vrijheid in de keuze van
            gelijk welke biechtvader.</em> </span> V. <strong>Aan
            wien:</strong> aan welke priester, <strong>zijn wij schuldig
            te biechten</strong> volgens het Gebod van de H. Kerk, dat
            ons zegt: <em>gij zult uwen priester, ten minste ééns ’s
            jaars, uw biecht spreken?</em></p>
            <p>A. Wij moeten biechten aan een van deze priesters: of
            <strong>aan onze pastoor:</strong> aan de pastoor van de
            parochie waarin wij wonen, of aan de bisschop van het bisdom
            waarvan wij deel maken, of aan de Paus van Rome, die alle
            drie uit hoofde van hun ambt, gelast zijn ons de middelen
            van zaligheid te bezorgen; — <strong>of aan iemand:</strong>
            aan een priester, <strong>die van hem, of van de bisschop,
            of de Paus van Rome daartoe macht ontvangen heeft:</strong>
            die macht heeft om onze biecht te horen, niet door zijn
            ambt, maar door de pastoor, of door de bisschop of door de
            Paus daartoe gedelegeerd of afgevaardigd is.</p>
            <p>Wij mogen dan niet aan allen priester onze biecht
            spreken; want, niet door de macht alleen in de H. Wijding
            ontvangen, kan een priester geldig de absolutie geven; hij
            moet daarenboven nog wettig jurisdictie (letterlijk,
            rechtsmacht, macht om te oordelen) van de H. Kerk bekomen
            hebhen. Juist gelijk een burgerlijke rechter, om een geldig
            vonnis uit te spreken, ook eerst van de bevoegde overheid
            een gebied moet bekomen hebben, waar hij zijn macht mag
            uitoefenen. — Deze jurisdictie is tweeërlei: zij vloeit
            ofwel <em>uit het ambt,</em> waar iemand mee bekleed is: zo
            is het voor het ambt van pastoor, van bisschop of van Paus,
            dat oplegt de toevertrouwde gelovigen alle middelen van
            zaligheid te bezorgen en bijgevolg ook hun biecht te horen:
            deze jurisdictie wordt <em>gewone jurisdictie</em> genoemd;
            — ofwel zij komt voort uit een delegatie of afvaardiging die
            gedaan is door de Paus, de bisschop of de pastoor: ’t is
            hetgeen men noemt <em>gedelegeerde jurisdictie.</em> Zo
            blijkt het, dat wij kunnen biechten óf 1° aan onze pastoor,
            onze bisschop of de Paus van Rome, óf 2° aan iemand die van
            de pastoor, van de bisschop of van de Paus macht daartoe
            ontvangen heeft.</p>
            <p>Men bemerke dat, door een wederzijdsche toestemming van
            de kerkelijke oversten, al de biechtvaders macht hebben om
            de vreemdelingen te horen die bij hen in die plaats, waar
            zij jurisdictie hebben, te biechten komen; en dat, in gevaar
            van sterven, alle priester jurisdictie heeft.</p>
            <p>Hier is ook aan te stippen, dat de pastoors hun macht van
            jurisdictie te delegeren aan andere priesters, niet meer te
            gebruiken hebben, sedert het Concilie van Trente vastgesteld
            heeft, dat de biechtvaders eerst moeten goedgekeurd worden
            door de bisschop van de plaats; want, sedert die tijd, wordt
            goedkeuring en jurisdictie samen door de bisschop
            gegeven.</p>
            <h1 id="hoe-dikwijls-moet-men-biechten">Hoe dikwijls moet
            men biechten?</h1>
            <h2
            id="als-men-in-doodzonde-gevallen-is-hetwelk-men-niet-langer-mag-uitstellen-als-er-gevaar-is-van-te-sterven-en-naar-het-gebod-van-de-h.-kerk-is-het-van-node-alle-jaren-ééns-te-biechten">Als
            men in doodzonde gevallen is; hetwelk men niet langer mag
            uitstellen, als er gevaar is van te sterven; en, naar het
            Gebod van de H. Kerk, is het van node alle jaren ééns te
            biechten</h2>
            <p><span class="marginnote"> <img src="resources/2806a.jpg">
            <em>In doodzonde blijven leven is: a) onbetamelijk: het
            blijvende vijandschap tussen schepper en schepsel, weldoener
            en welged[ane], vader en kind; b) schadelijk: uw goede
            werken zijn zonder verdiensten; c) gevaarlijk: de dood komt
            als een dief in de nacht.<br/>Hoe dikwijls: 1. Volgens het
            Goddelijk gebod: a) na doodzonde en in gevaar van sterven,
            b) meermaals in ’t leven. 2) Volgens het gebod van de
            heilige Kerk: a) als men in doodzonde gevallen is, b) ten
            minste alle jaren eens, geen bepaalde tijd, doch best voor
            de verplichte paascommunie, c) dikwijls in het leven (raad)
            ook voor dagelijkse zonden en onvolmaaktheden.</em>
            <img src="resources/2806b.jpg"> <em>In het IVᵉ Concilie van
            Lateranen (1215) heeft de H. Kerk ter oorzake van de
            geestelijke verslapping van een groot aantal christenen, het
            nodig geacht de jaarlijkse biecht en communie voor te
            schrijven.</em> </span> V. <strong>Hoe dikwijls moet men
            biechten:</strong> voldoet men met, volgens het Gebod van de
            H. Kerk, alle jaren ééns te biechten, ofwel moet men dat nog
            in enige bijzondere gevallen doen?</p>
            <p>A. Men moet biechten: 1° <strong>als men in doodzonde
            gevallen is; hetwelk men niet langer mag uitstellen, als er
            gevaar is van te sterven:</strong> na een doodzonde bedreven
            te hebben, is men verplicht, eens die zonde te biechten, en,
            als er gevaar van sterven ontstaat, mag men het biechten van
            die zonde niet meer uitstellen, of mag men dan niet zeggen:
            « ik zal een akte van volmaakt berouw verwekken met het vast
            voornemen van mijne zonde te biechten na mijne genezing, die
            ik misschien zal bekomen; » maar men is volstrekt verplicht
            in dat gevaar zelf te biechten. — Deze plicht vloeit voort
            uit het Goddelijk Gebod, door Christus gegeven, dat het
            Sacrament van de Biecht, als noodzakelijk uit
            noodzakelijkheid van het middel, oplegt aan alle gelovigen,
            die dodelijk gezondigd hebben, en dus voorzeker voorschrijft
            alle doodzonde te biechten, <em>ten minste vóór de
            dood.</em> Het legt hun zonder twijfel nog op, meermaals in
            het leven te biechten; want de Biecht is niet enkel voor de
            stervenden, maar ook voor de gezonden ingesteld, Het
            Goddelijk Gebod echter bepaalt geen tijd, of zegt niet
            wanneer men, na het bedrijven van de doodzonde, zijn biecht
            zou moeten spreken; daarom is de H. Kerk die tijd komen
            bepalen.</p>
            <p>2° <strong>En, naar het Gebod van de H. Kerk, is het van
            node alle jaren ééns te biechten;</strong> behalve de
            verplichting, indien men in doodzonde gevallen is, van te
            biechten in gevaar van sterven, moet men, in doodzonde
            gevallen zijnde, volgens <em>het Gebod van de H. Kerk,</em>
            dat het Goddelijk Gebod komt bepalen, nog alle jaren ééns
            zijn biecht spreken.</p>
            <p>Hieruit volgt dat men verplicht kan zijn, op één jaar
            meermaals te biechten: b.v. iemand komt, na zijn Paasbiecht,
            in staat van doodzonde en in gevaar van sterven: die is
            gehouden in dat gevaar wederom te biechten; hervalt hij
            hetzelfde jaar nogmaals in staat van doodzonde en in gevaar
            van sterven, hij moet een derde maal zijn biecht
            spreken.</p>
            <p>De overtreding van het Goddelijk of het Kerkelijk Gebod
            nopens het biechten maakt een doodzonde uit, aangezien de
            zaak uit haar natuur zeer gewichtig is.</p>
            <p>Men bemerke, dat de H. Kerk in haar Gehod niet zegt:
            <em>ééns ’s jaars,</em> maar <em>ten minste ééns ’s
            jaars,</em> om ons te doen verstaan, hoezeer zij begeert,
            dat wij meermaals ’s jaars dit heilzaam Sacrament
            ontvangen.</p>
            <p>Voor de Jaarlijkse Biecht is er geen bepaalde tijd
            vastgesteld; doch het is de wens van de H. Kerk, en het is
            zeer natuurlijk, dat de gelovigen vóór hun Paascommunie
            biechten, want degenen, die in doodzonde zijn, moeten zich
            door de Biecht zuiveren, om aan de plicht van de
            Paascommunie te kunnen voldoen.</p>
            <p>Dit Gebod verplicht al degenen die tot de jaren van
            verstand gekomen zijn.</p>
            <h1
            id="wanneer-moet-men-het-lichaam-des-heren-nutten">Wanneer
            moet men het lichaam des Heren nutten?</h1>
            <h2
            id="ten-minste-ééns-s-jaars-elk-in-zijn-parochie-binnen-de-veertien-dagen-omtrent-pasen-te-weten-van-palmzondag-tot-beloken-pasen">Ten
            minste ééns ’s jaars, elk in zijn parochie, binnen de
            veertien dagen omtrent Pasen, te weten van Palmzondag tot
            Beloken Pasen</h2>
            <p>A. De Catechismus zegt in zijn antwoord: 1° <em>hoe
            dikwijls,</em> 2° <em>waar,</em> en 3° <em>op welke
            tijd</em> wij, volgens het Gebod van de H. Kerk, het lichaam
            des Heren moeten ontvangen,</p>
            <p>1° <em>Hoe dikwijls?</em> — <strong>Ten minste ééns ’s
            jaars.</strong> Hij zegt: <em>ten minste,</em> om uit te
            drukken hoe vurig de H. Kerk verlangt, dat wij meermaals in
            het jaar de H. Communie zouden ontvangen.</p>
            <p>2° <em>Waar?</em> — <strong>Elk in zijn
            parochie:</strong> in de kerk van de parochie tot dewelke
            hij behoort. Men voldoet dus niet aan het Gebod van de H.
            Kerk met de voorgeschrevene Communie te ontvangen in een
            kerk of kapel die de eigen parochiekerk niet is, tenware men
            door onmogelijkheid verontschuldigd ware of van de bevoegde
            overheid daartoe oorlof hadde ontvangen.</p>
            <p>3° <em>Op welke tijd?</em> — <strong>Binnen de veertien
            dagen omtrent Pasen, te weten van Palmzondag</strong>
            (medebegrepen) die acht dagen vóór Pasen valt, tot op de
            Zondag na Pasen die <strong>Beloken</strong> (gesloten)
            <strong>Pasen</strong> wordt genoemd, omdat de octaaf van
            Pasen er mee gesloten wordt. Nochtans kan de kerkelijke
            overheid die tijd verlengen, en de pastoor alsook de
            biechtvader kunnen, om een goede reden, aan iederen gelovige
            in ’t bijzonder oorlof geven, om de Paascommunie langer uit
            te stellen.</p>
            <p>ie belet is de Jaarlijkse Communie in zijn parochiekerk
            te doen, is daarom niet vrij van de Paasplicht: het Gebod
            van ééns ’s jaars de H. Communie te ontvangen blijft
            bestaan, alhoewel men het, onder opzicht van plaats, niet
            kan volbrengen. — Wie de H. Communie heeft ontvangen, maar
            verzuimd heeft dit in zijn parochiekerk te doen, blijft,
            volgens het gemeen gevoelen, tot het einde van het jaar toe
            verplicht in zijn parochiekerk te communiceren. —
            dusgelijks, wie belet is geweest of wie verzuimd heeft de
            Jaarlijkse Communie binnen de veertien dagen omtrent Pasen
            te doen, die is, volgens het gemeen gevoelen, verplicht,
            zoohaast mogelijk de H. Communie in zijn parochiekerk te
            ontvangen.</p>
            <p>Om aan het Gebod van de H. Kerk te voldoen, is voorzeker
            een goede Communie vereist; bijgevolg, wie in de Paastijd op
            een heiligschendende wijze het lichaam des Heren genut
            heeft, moet, zoohaast mogelijk. zijn biecht spreken en een
            goede Communie doen; doch, heeft hij reeds de Communie
            ontvangen in zijn parochiekerk, dan voldoet hij met ze te
            ontvangen, onverschillig in welke kerk.</p>
            <p>De H. Kerk wil dat de Jaarlijkse Communie in de
            parochiekerk geschiede, om de eenheid van de parochie te
            bevestigen en de pastoors de gelegenheid te geven van te
            zien of al hun gelovigen de Paasplicht volbrengen. Zij heeft
            die Communie gesteld in de Paastijd, omdat Pasen de grootste
            feestdag is van het jaar.</p>
            <p>Al de delen van dit Gebod van de H. Kerk verplichten ons
            op doodzonde, daar zij alle gewichtig zijn óf uit hun
            natuur, óf uit het einde waartoe zij dienen.</p>
            <p>Men merke nog aan: 1° dat het Vijfde Gebod van de H. Kerk
            wederom niets anders is dan een nauwkeurige bepaling van het
            gebod van Cnristus, dat ons oplegt meermaals in het leven de
            H. Communie te nutten; — 2° dat wij, buiten de Jaarlijkse
            Communie, nog verplicht zijn het lichaam des Heren te
            nutten, als er gevaar is van sterven.</p>
            <h1 id="wat-is-er-van-node-om-wel-te-communiceren">Wat is er
            van node om wel te communiceren?</h1>
            <h2
            id="ten-eerste-dat-wij-waarachtig-geloven-dat-christus-daar-tegenwoordig-is-ten-tweede-dat-wij-nuchter-zijn-en-zuiver-van-zonden">Ten
            eerste, dat wij waarachtig geloven, dat Christus daar
            tegenwoordig is; ten tweede, dat wij nuchter zijn en zuiver
            van zonden</h2>
            <p><span class="marginnote"> <img src="resources/2808a.jpg">
            <em>Pasen is de verjaartijd van de instelling. Pasen is de
            verrijzenis, en zoals Christus verrezen is, moeten ook de
            gelovigen verrijzen. Door welke woorden heeft Christus
            geboden ten minste van tijd tot tijd in zijn leven … “Als
            gij het vlees van de Mensenzoon niet eet en zijn bloed niet
            drinkt, zult gij het leven niet hebben.” Hoe heeft de H.
            Kerk dit bepaald: a) door de jaarlijkse paasplicht, b) zijn
            heiligheid Pius X in ‘t decreet <em>Quam Singulari</em>,
            1910, heeft Christus’ bevel verklaard in de zin van de
            veelvuldige en dagelijkse communie (niet als gebod, maar als
            een raad).</em> <img src="resources/2808b.jpg"> <em>De paus
            steunt op het parallellisme tussen de natuurlijke dagelijkse
            behoefte aan voedsel en de bovennatuurlijke dagelijkse
            behoefte aan voedsel — Geef ons heden ons dagelijks
            brood.<br/>Het is af te keuren dat, zo iemand veelvuldig te
            communie gaat, dat hij lang zou wachten om te biechten te
            gaan, zelfs ook dan wanneer hij geen grote zonde bedrijft.
            Wij mogen immers niet vergeten dat het sacrament van de
            biecht op zichzelf sacramenteel vermeerdering van genade
            is.<br/>Het is zeker, biecht en H. sacrament van het Altaar
            zijn twee sacramenten die niet noodzakelijk met elkaar
            verbonden moeten zijn, maar het is toch normaal dat
            veelvuldige communie vergezeld zou gaan van een wel
            onderhouden biechtpraktijk.<br/>Men is niet meer nuchter
            wanneer men 1ᵉ na 12 uur ’s nachts (zonneuur: 12 winter, 12¾
            zomer), 2ᵉ iets van buiten de mond, 3ᵉ in de maag gebracht
            heeft, 4ᵉ dat verteerbaar is.</em> </span> V. <strong>Wat is
            er van node — om wel te communiceren:</strong> om wel het
            lichaam des Heren te nutten, wat <em>communiceren</em>
            (letterlijk, in gemeenschap komen) genoemd wordt, omdat de
            gelovigen, met het lichaam des Heren te nutten, allernauwst
            met Christus en met elkander verbonden worden?</p>
            <p>A. Om wel te communiceren is er van node:</p>
            <p><strong>Ten eerste, dat wij waarachtig geloven, dat
            Christus daar tegenwoordig is:</strong> wij moeten de leer
            van de Katholieke Kerk kennen, die ons zegt dat Christus
            zelf, God en mens, met zijn ziel en zijn lichaam, in het H.
            Sacrament tegenwoordig is; en die leer, als zijnde het woord
            Gods, vast geloven, — Het is immers klaar, dat wij, om wel
            te communiceren, moeten weten wat de H. Communie is, en dat
            wij ze moeten erkennen, gelijk de leer van het Geloof ze ons
            voorstelt.</p>
            <p><strong>Ten tweede, dat wij nuchter zijn:</strong> sedert
            middernacht niets gegeten of gedronken hebben. — Wij zeggen
            <em>gegeten of gedronken hebben,</em> en niet, <em>iets
            doorgezwolgen hebben;</em> want het is maar het doorzwelgen
            van hetgene onder de naam van eten of drinken komt, dat
            wezenlijk ontnuchtert; indien men b.v. enig overblijfsel van
            spijs heeft doorgezwolgen, dat in de mond nog was, of enig
            water dat zich in ’t spoelen van de mond met het speeksel
            vermengd heeft, of wat bloed dat uit de mond of uit het
            hoofd komt, of een weinig sneeuw die in de mond is gevlogen,
            daarom is men niet ontnuchterd. Maar men is dat, als men
            b.v. een weinig water heett gedronken, ’t zij dit vrijwillig
            of onvrijwillig geschied zij. — Het nuchter zijn is tot de
            H. Communie vereist door een Gebod van de H. Kerk, die
            daarin de eer, welke wij aan het H. Sacrament verschuldigd
            zijn, voor ogen heeft. Dit Gebod geldt niet voor degenen die
            de laatste HH. Sacramenten ontvangen, of die, na de
            berechting, gevaarlijk ziek blijvende, nog begeren de H.
            Communie te nutten. — <strong>En zuiver zijn van
            zonden:</strong> zuiver zijn ten minste van alle doodzonde;
            want het H. Sacrament des Altaars is een Sacrament van de
            levenden en moet daarom in staat van genade ontvangen
            worden. Dan, hoe meer men ook van alle dagelijkse zonde en
            van alle aangekleefdheid daaraan zuiver is, hoe volkomener
            ook de vruchten van de Communie zullen wezen; want hoe beter
            onze gesteldheid is, hoe meer vrucht wij uit de Sacramenten
            trekken.</p>
            <p>Degenen, die in staat van doodzonde zijn, voldoen niet
            aan de vereisten om de H. Communie te mogen ontvangen, met
            zich van deze zonde te zuiveren door een volmaakt berouw:
            volgens het Gebod van de H. Kerk, en misschien ook volgens
            het Gebod van Christus, moeten zij dat doen bij middel van
            het Sacrament van de Biecht.</p>
            <h1
            id="in-wat-ouderdom-is-men-schuldig-het-heilig-sacrament-te-ontvangen">In
            wat ouderdom is men schuldig het Heilig Sacrament te
            ontvangen?</h1>
            <h2
            id="als-men-gekomen-is-tot-de-jaren-van-discretie-of-verstand">Als
            men gekomen is tot de jaren van discretie of verstand</h2>
            <p><span class="marginnote"> <img src="resources/2809a.jpg">
            <em><em>Communiceren</em><br/>Strikt noodzakelijke: 1)
            geloof (zonder uitzondering), 2) staat van genade (zonder
            uitzondering), ten minste niet bewust van doodzonde, 3)
            nuchter (uitzonderingen), 4) goed inzicht, ten minste
            impliciet (ingesloten).<br/>Wens: goede voorbereiding, goede
            dankzegging.<br/>Een priester die mis doet om 12 uur of ½
            uur, moet nuchter zijn van ’s nachts 12 uur.<br/>Een
            priester in Frankrijk die tuiniert, mag een weinig
            versterkende drank nemen tussen de missen in.<br/>Voor de
            eerste communie wordt door de kerk slechts vereist dat het
            kind het onderscheid weet tussen gewoon brood en de H.
            hostie en dat het onderwezen is in de bijzonderste waarheden
            van de Kerk. Ouders die zonder geldige reden hun kinderen
            van de eerste H. communie verwijderd houden, zondigen
            zwaar.</em> <img src="resources/2809b.jpg"> <em>Zijne
            heiligheid de Paus zegt dat zij die moeten oordelen over de
            bekwaamheid van het kind om te kunnen te communie gaan: of
            de pastoor, of de biechtbader, of de ouders (onderwijzers).
            Als de ouders denken dat hun kind genoeg onderwezen is, mag
            het kind te communie gaan.<br/>Er zijn vele slechte boeken
            die op de index niet staan met hun naarm, b.v. Paul de Kock
            (voor nr. 9 algemene wetten).</em> </span> V. In wat
            ouderdom begint het Gebod van ééns ’s jaars het lichaam des
            Heren te nutten, voor de gelovigen verplichtend te
            worden?</p>
            <p>A. <strong>Als men gekomen ís tot de jaren van discretie
            of verstand:</strong> tot de jaren waarop men genoegzaam
            onderscheid kan maken tussen het nutten van het lichaam des
            Heren en het gebruiken van andere spijzen. — Deze
            ontwikkeling van het verstand bereikt men gewoonlijk niet
            vóór de tien jaar. Het behoort tot de geestelijke oversten
            te beslissen, of een kind genoegzame kennissen heeft om zijn
            Eerste Communie te mogen doen. — Men bemerke dat men geen
            genoegzame kennis nopens het zo verheven mysterie van het H.
            Sacrament des Altaars kan hebben, zonder tevens in geheel de
            Christelijke Leer wel onderwezen te zijn.</p>
            <h3 id="vragen">VRAGEN</h3>
            <p>Welk is het voorwerp van deze les? — Hoe is zij verdeeld?
            — Wat onderzoekt de Catechismus nopens ieder deel?</p>
            <ol type="1">
            <li><p>In hoeveel verschillende dingen bestaat het vasten? —
            Noem ze met de woorden van de Catechismus. — Welke zijn de
            spijzen die, in ’t algemeen, op de vastendagen verboden
            worden? — Zeg welke spijzen, volgens de algemene wetten van
            de H. Kerk, verboden zijn gedurende de Veertigdaagse Vasten.
            — Welke spijzen zijn verboden op de vastendagen buiten de
            Veertigdaagse Vasten? — Wat betekenen de woorden: <em>maar
            ééns daags een maaltijd nemen?</em> — Welke verzachting is
            er, door een algemene gewoonte, aan deze regel gebracht? —
            Hoe groot mag de collatie zijn? — Wat spijs is er voor de
            collatie in het Bisdom van Gent verboden? — Waarom heeft de
            H. Kerk geboden ons van enige spijzen en maaltijden te
            onthouden?</p></li>
            <li><p>Hoeveel en welke vereisten moeten vervuld wezen,
            opdat men zou verplicht zijn te vasten? — Welke ouderdom is
            er vereist om tot geheel het vasten, of ten minste tot het
            derven van de verbodene spijzen verplicht te zijn? — Waarom
            verplicht de H. Kerk ons zoveel later tot geheel het vasten,
            dan tot het derven van de verbodene spijzen? — Wie is van
            het vasten verontschuldigd a) door ziekte, b) door weekheid,
            c) door zwaren arbeid? — Verontschuldigen deze redenen
            altijd van beide de delen die het vasten uitmaken? — Als men
            van het vasten begeert ontslagen te zijn, om een reden, die
            gegrond is, doch door zich zelve niet verontschuldigt, wat
            behoeft men te doen? — Als iemand door dispensatie meermaals
            daags mag eten, mag hij daarom ook verbodene spijzen
            gebruiken?</p></li>
            <li><p>Op welke dagen moet men, volgens de algemenen regel,
            vasten, en waarom? — Welke zijn de bijzonderste vastendagen,
            die de H, Kerk ons voorhoudt? — Wat zijn de <em>veertig
            dagen vóór Pasen?</em> — Van waar komt deze Vasten voort, en
            waarum is hij gesteld vóór Pasen? — Welke is de letterlijke
            betekenis van het woord <em>quatertemperdagen?</em> — Wat
            zijn deze dagen? — Van wie zijn zij ingesteld, en waartoe
            dienen zij? — Wat zijn de <em>vigiliedagen,</em> en welk is
            de oorsprong van deze naam? — Hoeveel vigiliedagen zijn in
            ons land vastendagen? — Waartoe dienen deze dagen? — Welke
            vastendagen bestaan nog buiten deze, die de Catechismus hier
            noemt? — Waartoe is men op deze dagen in ons land verplicht?
            — Bestaat deze verplichting nog in het Bisdom van Gent? — Op
            welke dagen gebiedt de H. Kerk vlees te derven, en waarom? —
            Wat is er te bemerken voor het Bisdom van Gent nopens het
            derven van het vlees op de Zaterdagen?</p></li>
            <li><p>Hoeveel profijten trekken wij uit het vasten? — Noem
            ze met de woorden van de Catechismus. — Verklaar ze, en toon
            hoe zij uit het vasten natuurlijk voortkomen.</p></li>
            <li><p>Noem, met de woorden van de Catechismus, de
            verschillende priesters, aan wie wij mogen biechten. — Leg
            de woorden van de Catechismus uit. — Waarom mogen wij niet
            aan alle priesters zonder onderscheid onze biecht spreken? —
            Wat verstaat men door <em>jurisdictie</em> en hoevelerlei is
            zij? — Toon uit dit onderscheid van de jurisdictie, dat het
            antwoord van de Catechismus juist en volledig is. — Hebben
            de biechtvaders macht om de vreemdelingen de absolutie te
            geven, en hoe hebben zij deze macht? — Welke priesters
            hebben jurisdictie in stervensgevaar?</p></li>
            <li><p>Verklaar de vraag: <em>hoe dikwijls moet men
            biechten?</em> — Uit hoofde van hoeveel en van welke Geboden
            moeten wij biechten? — Zeg, met de woorden van de
            Catechismus, wanneer wij voorzeker moeten biechten volgens
            het Goddelijk Gebod, en leg die woorden uit. — Bewijs uw
            antwoord. — Wanneer moet men, volgens het Gebod van de H.
            Kerk, biechten? — Komt dit laatste Gebod onder alle
            opzichten van de H. Kerk alleen voort? — Geef een geval,
            waarin iemand verplicht is meermaals in één jaar te
            biechten. — Hoe groot is de zonde van degenen, die het
            Goddelijk of het Kerkelijk Gebod nopens het biechten
            overtreden? — Wat geven in het Gebod van de H. Kerk de
            woorden: <em>ten minste ééns ’s jaars,</em> te kennen? —
            Wanneer moet men de jaarlijkse Biecht doen? — Wie zijn door
            het Gebod van te biechten verplicht?</p></li>
            <li><p>Zeg, met de woorden van de Catechismus, hoe dikwijls
            wij het lichaam des Heren moeten ontvangen, en leg die
            woorden uit. — Is dit Gebod enkel een <em>Kerkelijk</em>
            Gebod? — Wanneer moeten wij, buiten het gezegde geval, het
            lichaam des Heren nog nutten? — Waar moeten wij het, volgens
            de Catechismus, ééns ’s jaars ontvangen? — Leg het antwoord
            uit. — Wanneer moeten wij het, volgens de Catechismus,
            ontvangen? — Leg wederom het antwoord uit. — Wie belet is de
            Paasplicht in zijn parochiekerk te vervullen, moet hij dit
            jaar communiceren? — Wat blijft er van de Paasplicht bestaan
            voor degenen, die met Pasen te communie zijn gegaan, maar
            verzuimd hebben dit te doen in de parochiekerk? — Wat voor
            dezulken die of gedurende de veertien dagen omtrent Pasen
            belet geweest zijn of verzuimd hebben de H. Communie te
            ontvangen? — Voldoet men aan het Gebod van de H. Kerk door
            een heiligschendende Communie? — Waartoe is men gehouden,
            als men de Paascommunie op een heiligschendende wijze
            ontvangen heeft? — Waarom gebiedt de H. Kerk, dat de
            Jaarlijkse Communie gedaan worde in de parochiekerk, en
            omtrent Pasen? — Op welke zonde verplicht ieder deel van het
            Gebod van de Paascommunie, en waarom?</p></li>
            <li><p>Leg het woord <em>communiceren</em> uit. — Hoeveel en
            welke dingen vereist de Catechismus om wel te communiceren?
            — Wat betekenen de woorden: <em>dat wij waarachtig geloven
            dat Christus daar tegenwoordig is,</em> en waarom is dit
            volkomen vereist tot een goede Communie? — Wat verstaat men
            hier door <em>nuchter zijn?</em> — Ontnuchtert ons al
            hetgeen wij doorzwelgen? — Verklaar het antwoord door enige
            voorbeelden, — Wie gebiedt ons nuchter te zijn om de H.
            Communie te ontvangen? — Waarom is dit Gebod gegeven? — Voor
            wie bestaat het Gebod niet van nuchter te zijn om de H.
            Communie te ontvangen? — Wat is er hier te verstaan door
            <em>zuiver zijn van zonden?</em> — Waarom moeten wij op de
            gezegde wijze zuiver zijn van zonden om de H. Communie te
            ontvangen? — Hoe moet men zich van de doodzonde zuiveren, om
            de H. Communie te ontvangen, en uit hoofde van welk Gebod is
            men daartoe verplicht?</p></li>
            <li><p>Wat is er hier te verstaan door <em>de jaren van
            discretie of verstand?</em> — Omtrent welke ouderdom bereikt
            men de gezegde ontwikkeling van het verstand? — Wat is er
            vereist om een genoegzame kennis van het H. Sacrament des
            Altaars te hebben?</p></li>
            </ol>
    </section>
  </article>
  <footer>
    <p class="bottom-line-1"><a href="les-29.html">NEGEN EN TWINTIGSTE LES. Van de HH. Sacramenten</a></p>
    <p class="bottom-line-1"><a href="tafel.html">INHOUDSTAFEL</a> – <a href="boek.html">BESTEL</a></p>
  </footer>
</body>
</html>
